<!doctype html public "-//w3c//dtd html 3.2//en">

<html>
<head>
  <meta http-equiv="content-type" content="text/html; charset=utf-8">
  <title>
#9 a bipoláris zavar és a közlekedési lámpa @ sassbalint.github.io/BOLG
</title>
  <link rel="stylesheet" href="index.css" type="text/css">
</head>

<body text="#000000">

<h1>BOLG</h1>

<br style="margin-bottom: 0.8em"/>
<em>&bdquo;Bolgok, akik programoznak, mert teremtenek valamit,
ami egyszercsak életre kel és működik.&rdquo;</em>
<a target="_blank" href="http://szentiras.hu/SZIT/Mt5,1-10">Mt 5,1-10</a>
<br style="margin-bottom: 0.8em"/>
<a class="navigarrow" href="kozep-europa-hazam.html">&larr;</a> előző: <a href="kozep-europa-hazam.html">Közép-Európa, hazám</a> |
következő: <a href="jani-szamsora">Jáni számsora</a> <a class="navigarrow" href="jani-szamsora">&rarr;</a>
<br style="margin-bottom: 0.8em"/>
<br/>
<strong style="font-size: 150%; background: #d0d0d0">a bipoláris zavar és a közlekedési lámpa</strong> &ndash; 2018. december 8.
<br style="margin-bottom: 0.8em"/>
<em>0.</em>
<br style="margin-bottom: 0.8em"/>
Bipoláris, azaz kétpólusú: egyszer fent, egyszer lent.
<br style="margin-bottom: 0.8em"/>
A bipoláris zavar egy olyan állapot (nem nevezem betegségnek),
amikor az ember két egymástól markánsan különböző lelkiállapotot él meg,
egy elkeseredettet (-) és egy feldobottat (+), a két hangulat közötti
<strong class="alert">váltás</strong> nagyon hirtelen, ok nélkül áll be, és az egyes állapotok időtartama
hosszabb idő (pl. fél év) is lehet.
<br style="margin-bottom: 0.8em"/>
Mindenki átéli, hogy adott esetben jókedvű máskor meg rosszkedvű,
de itt ez a két pólus viszonylag szélsőséges formában jelentkezik.
(-) esetben az ember rossz esetben egész nap a fal felé fordulva
fekszik az ágyban és sír,
nem, vagy csak extra erőfeszítés árán képes
elvégezni a legalapvetőbb feladatokat;
(+) esetben viszont hajnaltól éjjelig aktív,
záporoznak a (vadabbnál vadabb) ötletei, gyorsan beszél,
gondolatai örvénylését szinte maga sem tudja követni.
<br style="margin-bottom: 0.8em"/>
A két szakaszt nevezik &bdquo;depressziós&rdquo; illetve &bdquo;(hipo)mániás&rdquo; szakasznak is,
innen a korábbi mániás depresszió elnevezés, de a bipoláris zavar sokkal jobb.
<br style="margin-bottom: 0.8em"/>
<em>1.</em>
<br style="margin-bottom: 0.8em"/>
2018. október 11-én részt vettem <em>Belső Nóra</em> pszichológusnak
a bipoláris zavarról szóló
<a href="https://hullamvasuton-lehet-e-bipolaris-zavarral-normalis-eletet.broadway.hu/2018-10-11-18-30">előadásán</a>.
Megtudtuk, hogy a bipoláris zavarosok általában az átlagnál intelligensebbek,
a &bdquo;sima&rdquo; depressziósokkal ellentétben nevetnek a vicceken
és számuk akár a 100000-et (1%) is elérheti Magyarországon.
Az előadás végkicsengése az a nagyon pozitív gondolat volt, hogy
a legjobb felfogás:
elfogadni ezt az állapotot, együtt élni vele, sőt <strong class="alert">büszkén vállalni</strong>.
Az előadás után lehetett kérdezni.
Valaki jelentkezett a 3-400 fős közönségből és azzal kezdte,
hogy öt kérdése lenne.
Mikor a moderátor jelezte neki, hogy legyen inkább max kettő,
hogy másnak is adjunk lehetőséget,
akkor azt válaszolta, hogy jó, akkor három. :)
Pár perc múlva ő maga mondta,
hogy &bdquo;Most kicsit ilyen hipomán szakaszban vagyok.&rdquo;,
a pszichológusnő erre megjegyezte:
&bdquo;Jó, azt gondoltam az öt kérdésből.&rdquo; :)
<br style="margin-bottom: 0.8em"/>
<em>2.</em>
<br style="margin-bottom: 0.8em"/>
Néhány gondolat a témáról,
amik persze tudományosan lehet, hogy egyáltalán nem állják meg a helyüket.
<em>a)</em> <em>Feldolgozhatóság.</em> A &bdquo;nagy, feldolgozhatatlan öröm&rdquo; elmélete:
a (-) szakaszra azért van szükség,
mert a szervezetünk nem bírja az örökös maximumon pörgést, kell a pihenés.
Meg lehet fogalmazni ennek az ellentétét is,
a &bdquo;nagy, feldolgozhatatlan bánat&rdquo; elméletét.
<em>b)</em> <em>Böjt.</em> Akkor tudunk igazán örülni, ha az ünnep előtt visszafogtuk
magunkat, önmegtartóztatást gyakoroltunk, böjtöltünk.
Azaz az igazi örömhöz szükség lehet kontrasztra, amihez képest nagy az örömünk. 
<em>c)</em> <em>Korrekció.</em> Ahogy a tőzsdén is, kell a korrekció.
Ha túl sok valami, ha nagyon átestünk a ló túloldalára,
akkor ki kell egyensúlyozni a dolgokat, szükségszerűen a másik oldal következik.
<br style="margin-bottom: 0.8em"/>
<em>3.</em>
<br style="margin-bottom: 0.8em"/>
Gimis korom óta nagy hatással van rám <em>Déry Tibor</em> &bdquo;Szerelem&rdquo; című novellája.
Ez azt meséli el nagyon érzékeny szavakkal,
hogy milyen az mikor valaki börtönből szabadul,
hazamegy és találkozik a feleségével, aki évek óta vár rá.
Börtönből szabadulni, (-)-ból (+)-ba váltani:
aki nem éli át, az nem tudja milyen.
Csak aki volt börtönben, az tudja, milyen a szabadulás pillanata,
csak aki bipoláris zavarosként átéli a kemény (-) szakaszt,
az tudja, hogy milyen,
mikor egyszer csak (+)-ba vált a világ és kivirul minden.
A novellából megsejthetjük ezt a különleges tapasztalatot:
<em>&bdquo;Ebben a percben [...] megszólalt körülötte a világ. [...]
<strong class="alert">Körös-körül minden szín robbanni kezdett.</strong>
[...] A járdákon sok millió ember sétált, mind civilruhában,
egyik szebb, mint a másik.&rdquo;</em>
<a href="https://tudasbazis.sulinet.hu/hu/magyar-nyelv-es-irodalom/irodalom/irodalom-12-osztaly/dery-tibor-szerelem-ket-asszony/dery-tibor-szerelem-szoveggyujtemeny">Érdemes elolvasni ezt a részt.</a>
<br style="margin-bottom: 0.8em"/>
<em>4.</em>
<br style="margin-bottom: 0.8em"/>
Jaaj, nem igaz, már megint piros a lámpa!
Ha odaérve a kereszteződéshez piros a lámpa,
az valójában jó, mert utána tutira zöld lesz. :)
<div style="margin-top: 1em">
&copy; <a href="mailto:sassbalint[kukac]gmail.com">Sass Bálint</a>
<!-- a "frissítve:" dolgot hogy is lehetne rendesen megoldani? -->
</div>

</body>
</html>

