
<em>,,Bolgok, akik programoznak, mert teremtenek valamit,
ami egyszercsak életre kel és működik.''</em>
BIB{Mt}{5}{1-10}

LNAV{bolg/kozep-europa-hazam.html}{Közép-Európa, hazám} |
RNAV{bolg/hierarchia-ontologia.html}{hierarchia, ontológia (a legelső bejegyzés)}

<br/>
2018. december 8. -- a bipoláris zavar és a közlekedési lámpa

 _0._ 

Bipoláris, azaz kétpólusú: egyszer fent, egyszer lent.

A bipoláris zavar egy olyan állapot (nem nevezem betegségnek),
amikor az ember két egymástól markánsan különböző lelkiállapotot él meg,
egy elkeseredettet (-) és egy feldobottat (+), a két hangulat közötti
 =váltás=  nagyon hirtelen, ok nélkül áll be, és az egyes állapotok időtartama
hosszabb idő (pl. fél év) is lehet.

Mindenki átéli, hogy adott esetben jókedvű máskor meg rosszkedvű,
de itt ez a két pólus viszonylag szélsőséges formában jelentkezik.
(-) esetben az ember rossz esetben egész nap a fal felé fordulva
fekszik az ágyban és sír,
nem, vagy csak extra erőfeszítés árán képes
elvégezni a legalapvetőbb feladatokat;
(+) esetben viszont hajnaltól éjjelig aktív,
záporoznak a (vadabbnál vadabb) ötletei, gyorsan beszél,
gondolatai örvénylését szinte maga sem tudja követni.
                                                                               
A két szakaszt nevezik ,,depressziós'' illetve ,,(hipo)mániás'' szakasznak is,
innen a korábbi mániás depresszió elnevezés, de a bipoláris zavar sokkal jobb.

 _1._ 

2018. október 11-én részt vettem  _Belső Nóra_  pszichológusnak
a bipoláris zavarról szóló
[előadásán](https://hullamvasuton-lehet-e-bipolaris-zavarral-normalis-eletet.broadway.hu/2018-10-11-18-30).
Megtudtuk, hogy a bipoláris zavarosok általában az átlagnál intelligensebbek,
a ,,sima'' depressziósokkal ellentétben nevetnek a vicceken
és számuk akár a 100000-et (1%) is elérheti Magyarországon.
Az előadás végkicsengése az a nagyon pozitív gondolat volt, hogy
a legjobb felfogás:
elfogadni ezt az állapotot, együtt élni vele, sőt  =büszkén vállalni= .
Az előadás utána lehetett kérdezni.
Valaki jelentkezett a 3-400 fős közönségből és azzal kezdte,
hogy öt kérdése lenne.
Mikor a moderátor jelezte neki, hogy legyen inkább max kettő,
hogy másnak is adjunk lehetőséget,
akkor azt válaszolta, hogy jó, akkor három. :)
Pár perc múlva ő maga mondta,
hogy ,,Most kicsit ilyen hipomán szakaszban vagyok.'',
a pszichológusnő erree megjegyezte:
,,Jó, azt gondoltam az öt kérdésből.'' :)
# kategória, diagnózis szerepe, megbélyegzés... -- erről is lehetne majd :)

 _2._ 

Néhány gondolat a témáról,
amik persze tudományosan lehet, hogy egyáltalán nem állják meg a helyüket.
 _a)_  A ,,nagy, feldolgozhatatlan öröm'' elmélete:
a (-) szakaszra azért van szükség,
mert a szervezetünk nem bírja az örökös maximumon pörgést, kell a pihenés.
Meg lehet fogalmazni ennek az ellentétét is,
a ,,nagy, feldolgozhatatlan bánat'' elméletét.
 _b)_  Böjt: akkor tudunk igazán örülni, ha az ünnep előtt visszafogtunk magunkat,
önmegtartóztatást gyakoroltunk, böjtöltünk.
Azaz az igazi örömhöz szükség lehet kontrasztra, amihez képest nagy az örömünk. 
 _c)_  Ahogy a tőzsdén is, kell a korrekció.
Ha túl sok valami, ha nagyon átestünk a ló túloldalára,
akkor ki kell egyensúlyozni a dolgokat, szükségszerűen a másik oldal következik.

 _3._ 

Gimis korom óta nagy hatással van rám  _Déry Tibor_  ,,Szerelem'' című novellája.
Ez azt meséli el nagyon érzékeny szavakkal,
hogy milyen az mikor valaki börtönből szabadul,
hazamegy és találkozik a feleségével, aki évek óta vár rá.
Börtönből szabadulni, (-)-ból (+)-ba váltani:
aki nem éli át, az nem tudja milyen.
Csak aki volt börtönben, az tudja, milyen a szabadulás pillanata,
csak aki bipoláris zavarosként átéli a kemény (-) szakaszt,
az tudja, hogy milyen,
mikor egyszer csak (+)-ba vált a világ és kivirul minden.
A novellából megsejthetjük ezt a különleges tapasztalatot:
,,Ebben a percben [...] megszólalt körülötte a világ. [...]
 =Körös-körül minden szín robbanni kezdett.= 
[...] A járdákon sok millió ember sétált, mind civilruhában,
egyik szebb, mint a másik.''
Érdemes elolvasni
[ezt a részt](https://tudasbazis.sulinet.hu/hu/magyar-nyelv-es-irodalom/irodalom/irodalom-12-osztaly/dery-tibor-szerelem-ket-asszony/dery-tibor-szerelem-szoveggyujtemeny).

 _4._ 

Jaaj, nem igaz, már megint piros a lámpa!
Ha odaérve a kereszteződéshez piros a lámpa,
az valójában jó, mert utána tutira zöld lesz. :)
