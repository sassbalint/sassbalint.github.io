<strong>
Magyarország sok évtized után kapta meg Oroszországtól
a magyar hadifoglyok és civil elhurcoltak adatait.
Az adatok feldolgozását követően február 25-én
nyílt meg az erről szóló,
[Magyar Nemzeti Levéltár által üzemeltetett kereshető adatbázis.](https://adatbazisokonline.hu/adatbazis/szovjet-taborok-magyar-foglyai)
Az adatbázis teljesnek tekinthető,
így jelentős forrás a kutatás számára
és ugyanilyen fontos a nagyközönség számára is.
Az érdeklődők megismerhetik a rendelkezésre álló
információkat, rátalálhatnak benne
a szovjet táborokat megjárt
családtagokra, rokonokra.
A Nyelvtudományi Intézet munkatársai végezték
az anyag automatikus átültetését magyarra.
</strong>

A Magyar Nemzeti Levéltár 2019-ben kapta meg
az Orosz Állami Hadilevéltártól
a 682000 magyar hadifogoly és civil elhurcolt alapvető
adatait tartalmazó kartonok digitalizált, szkennelt képét,
és az ebből készített adatbázist.
Ez a személyekhez köthető legfontosabb információkat tartalmazza:
a fogolyként nyilvántartott személy vezeték- és keresztnevét,
orosz szokásnak megfelelően az apai keresztnevet,
a rendfokozatot,
a születés helyét és idejét,
a fogságba esés helyét és idejét,
a távozás idejét és
az elbocsátó tábort,
illetve amennyiben az illető személy elhunyt,
az elhalálozásának időpontját.

A kartonokon természetesen minden cirill betűkkel szerepel.
Nemcsak az orosz nyelvű adatok, hanem a magyar nyelvűek is,
mint a vezetéknév, a keresztnév, illetve a földrajzi helyek
-- születés és fogságba esés helye -- egyes elemei.
A feldolgozás során a nyelvi problémát
az jelentette, hogy a magyar foglyok által bediktált
magyar nyelvű személyes adatok
cirill betűs formában állnak rendelkezésre,
ahogy azt az adatokat felvevő általában <strong>orosz katona
hallás után éppen leírta.</strong>

További torzulást szenvedett az adat,
mikor a 2010-es évek során az orosz kollégák
elkészítették a kartonok alapján az adatbázist úgy,
hogy 70 évvel korábbi kézírás alapján
rögzítették az általuk nem értett magyar nyelvű
de cirill betűkkel leírt szövegeket.

Az adatok automatikus orosz-magyar átírását, helyreállítását
a Nyelvtudományi Intézet munkatársai végezték
 _Sass Bálint_  vezetésével.
A feladat tehát
 @<strong>Ковач Йожеф -> Kovács József</strong>@ 
transzkripció megvalósítása volt.
A nehézséget az okozza, hogy a torzulások miatt
a betű-betű megfeleltetés a legritkább esetben ad helyes megoldást.
Tömegesen találkozunk, olyan nehezen algoritmizálható
esetekkel, mint:
 @Цилбауер -> Zielbauer@ ,
 @Дейло -> Béla@ ,
 @Саотморской -> Szatmár@ ,
 @Гонграмеде -> Csongrád@ 
vagy
 @Кишкупфьилстьгаза -> Kiskunfélegyháza@ .
Sok esetben több egyenrangú esetleges megoldás adódik,
melyek között automatikusan már
nem lehet vagy nem érdemes dönteni, például:
 @Эрин -> Ernő;Ervin;Erik@ .

A munkálatok részleteiről a 2021-es
Magyar Számítógépes Nyelvészeti Konferencián
konferencián elhangzott
[előadásból](https://www.youtube.com/watch?v=3aHsfo5qxKE)
és a hozzá tartozó
[publikációból](http://real.mtak.hu/121986),
valamint a 2020-as Magyar Tudomány Ünnepén elhangzott
[előadásból](http://tinyurl.com/sb-ea-hadifoglyok-matu2020)
lehet tájékozódni.
Az automatikus átíró-helyreállító eszköz [megtalálható a  @github@ -on.](https://github.com/dlt-rilmta/hadifogoly-adatbazis)

 -Érdemes megtekinteni-  az
[Ez itt a kérdés, 2021. február 22-i adását](https://mediaklikk.hu/video/ez-itt-a-kerdes-2021-02-22-i-adas)
a 13. perctől.
Egy volt hadifogoly emlékezik vissza arra,
hogy mi múlik azon, hogy az ember  _Hegyi_  vagy esetleg  _Gegyi_ 
-- a  @h-g@  csere az egyik tipikus elírás --
néven szerepel a névsorban.
Szemléletesen mutatja be ez rövid részlet
a nyelvi problémát, amelynek a kezelésére
a Nyelvtudományi Intézet munkatársai vállalkoztak.

A 2021. február 25-én,
a kommunizmus áldozatainak emléknapján megnyílt,
szabadon kereshető, nyilvános
[adatbázis a Magyar Nemzeti Levéltár oldalán érhető el.](https://adatbazisokonline.hu/adatbazis/szovjet-taborok-magyar-foglyai)

